<summary>
    <p class="профдень">Россияҕа Полярник күнэ</p>
</summary>
<article>
    <p class="подзаголовок-2">Дьиэ акылаатын түһэрии алгыһа</p>
<p class="стих-строка-первая">Аал уотум иччитэ,</p>
<p class="стих-строка">Кыырык төбө, Бырдьа бытык,</p>
<p class="стих-строка">Алтай баһырҕас Хатан Тэмиэрийэ</p>
<p class="стих-строка">Тойон эһэм, аһаа-сиэ!</p>
<p class="стих-строка">Күлүм аллай! Мичик аллай!</p>
<p class="стих-строка">Аан дойдум иччитэ</p>
<p class="стих-строка">Аан Эскэл Хотун эбэм,</p>
<p class="стих-строка">Дойдум-сирим иччитэ</p>
<p class="стих-строка">Толомон Иэйэхсит,</p>
<p class="стих-строка">Алтан сэргэни анньар,</p>
<p class="стих-строка">Алаһа дьиэни тэринэр,</p>
<p class="стих-строка">Аал уоту оттор</p>
<p class="стих-строка">Аналлаах күнүм үүннэ.</p>
<p class="стих-строка">Айыы эдьиийдэрим,</p>
<p class="стих-строка">Атыҥырыы санаамаҥ,</p>
<p class="стих-строка">Унаар буруону унаардар,</p>
<p class="стих-строка">Иэримэ дьиэни туруорар</p>
<p class="стих-строка">Уйгулаах аналбытын</p>
<p class="стих-строка">Төттөрү төлкөлөөмөҥ!</p>
<p class="стих-строка">Бу хонууга дьоллоох тэлгэһэ,</p>
<p class="стих-строка">Тускуллаах тусаһа,</p>
<p class="стих-строка">Айхаллаах алаһа айыллан турдун!</p>
<p class="стих-строка">Уруй-айхал буоллун!</p>
</article>