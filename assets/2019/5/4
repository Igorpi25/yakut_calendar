<article>
    <p class="саҕаланыыта">Иннин муус устар 12&#160;күнүгэр аах</p>
    <p class="подзаголовок-2 ParaOverride-7">Кут-сүр үөрэҕэ</p>
    <p class="Основной-текст">Сайдан иһэр оҕо өйө-санаата саҥаны билэр-көрөр кэмэ кэлэн истэҕинэ, улахан киһи оҕону батыһыннара сылдьан үөрэтиитин «Эрдэлээн үөрэтэн иһии» диэн ааттанар. Оҕо өйө-санаата сайдыытын көрөн, тугу барытын эрдэттэн үөрэтэн, билиһиннэрэн, үчүгэй быһыылары көрдөрөн, биллэрэн, бэйэтигэр оҥорторон, оннук үгэс үөскээһинин ситиһии буолар.</p>
    <p class="Основной-текст">Бу үөрэтии көрүҥэ бастаан иһэр. Оҕо аан маҥнай билбитин, соһуйа көрбүтүн дириҥник иҥэринэригэр, ол билиитэ ийэ кутун быһалыы үөскэтэн, хаһан даҕаны умнубатыгар олоҕурар. Үчүгэй быһыылары оҕоҕо аан бас&#173;таан оҥорторон, соннук үгэстэр ийэ кутугар иҥэллэрин ситиһии үтүө киһи буола улаатарыгар тириэрдэр.</p>
    <p class="Основной-текст _idGenParaOverride-1">Төрөппүттэр оҕолорун эрдэттэн үөрэтиилэрэ хойутаатаҕына, оҕо бэйэтэ көрөн-истэн, тутан-хабан эбэтэр атын киһиттэн истэн-көрөн син биир ону билиэ, оҥоруо эрээри, киһи быһыытыгар, сиэргэ-майгыга сөп түбэспэт буоларын тэҥэ, үгүстүк сыыһа туттан, бу быһыытын куһаҕаҥҥа кубулутуон сөп.</p>
</article>